Løsningene vi lager skal være tilgjengelige for alle, uavhengig av funksjonsevne. De blir brukt på mange forskjellige måter og med mange forskjellige hjelpemidler. Dette må vi ta høyde for når vi designer og utvikler tjenester og produkter.

Nedsatt funksjonsevne kan bestå av bl.a. synshemminger, bevegelseshemminger, hørselshemminger eller kognitive funksjonsnedsettelser. Bufdir anslår at [mellom 15% og 18% av befolkningen har nedsatt funksjonsevne](https://bufdir.no/Statistikk_og_analyse/Nedsatt_funksjonsevne/Antall/), og Norges Blindeforbund anslår at [mer enn 320 000 personer lever med synshemminger i Norge](https://www.blindeforbundet.no/oyehelse-og-synshemninger/fakta-og-statistikk-om-synshemninger). De fleste av oss vil i løpet av livet oppleve en midlertidig funksjonsnedsettelse, for eksempel et brukket ben eller en annen skade som setter oss ut av spill for en periode.

Mange bruker hjelpemidler eller tilrettelagt programvare, mens andre har preferanser som har betydning for deres bruksmønstre. Løsningene våre vil brukes med for eksempel skjermlesere, tastaturnavigasjon, talegjenkjenning, skjermforstørring og forskjellige input-enheter.

Universell utforming handler om å legge til rette for uhindret bruk, og gir til syvende og sist en bedre brukeropplevelse for alle.
